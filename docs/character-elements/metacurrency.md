---
title: Метавалюта
parent: Елементи Персонажа
nav_order: 9
---

# Метавалюта | Елемент Персонажа

## Основи
- Метавалюти — це не частина ігрового світу. Натомість їх витрачають гравці, щоб впливати на своїх персонажів, змінювати кидки або коригувати елементи сцени — вони є частиною правил.
- Метавалюти зазвичай записуються на аркуші персонажа, але це не щось, чим володіє персонаж — це інструмент, яким користується гравець.
- Отримати метавалюту можна за певні дії або рішення, або ж вона може бути пов’язана з діями поза грою (наприклад, з початком ігрової сесії).
- Метавалюта може бути числовою, як Багатство, або описовою, як Ресурс.

## Метащо?
Якщо це щось, що отримує або використовує гравець, а не персонаж, — це, швидше за все, метавалюта. Вона не є елементом світу чи історії, але може впливати на них обох.

_У **Гірській дорозі** кожен гравець на початку сесії отримує одиницю Божественної Прихильності. Її можна витратити, коли персонаж от-от зазнає серйозних ушкоджень чи наслідків. Витративши Божественну Прихильність, гравець описує, як його персонаж уникає цього результату — незалежно від інших правил._

Деякі метавалюти записуються і витрачаються як прості числа (як Багатство), інші мають назви й якості (як Ресурси). Вони можуть бути якісними або кількісними — але пам’ятай, що це впливає на те, як їх фіксують на аркуші персонажа.

_У **Дикому Морі** для розвитку персонажів використовується метавалюта під назвою Віхи. Їх здобувають, задовольнивши прагнення або взявши участь у важливих подіях, і записують на аркуші у вигляді коротких фраз, що нагадують про подію, в якій вони були отримані. Наприклад, «Переміг Шпильвовків або «Вижив після Затоплення Чаплі». Персонажі не знають, що здобули віху — вони просто радіють, що їх не з’їли шпильвовки або не відправили в Під-Стріхи._

## Створені для гнучкості
Метавалюти існують для того, щоб дати гравцям трохи більше гнучкості. Персонаж може опинитися у безвихідному становищі — але це не означає, що гравець також безсилий, якщо в нього є якась ігрова метавалюта для витрати.

_Ґальстафа надійно зв’язано і кинуто в кузов воза, яким керують бандити. У нього немає способу втекти й неможливо дотягнутися до спорядження. Але його гравчиня має одиницю Божественної Прихильності. Вона витрачає її — і віз підстрибує на камені на дорозі. Це дозволяє Ґальстафу трохи змінити положення, щоби вислизнути з воза. Він усе ще зв’язаний, але принаймні його не везуть до табору бандитів._

## Використання й обмеження метавалют
…залежать майже повністю від тебе. Метавалюти можуть додавати кістки, змінювати правила, повертати час назад… Усе, що заманеться. Але важливо пам’ятати: витрата метавалюти може вибивати гравця з ігрового процесу — замість того, щоб думати, що зробив би їхній персонаж, гравець починає думати, що зробити йому самому. Якщо погано подати цю механіку, вона ставитиме правила вище за вигадку.

Добре золоте правило: метавалюта не повинна впливати на персонажа іншого гравця — принаймні без згоди цього гравця.

## Метавалюти Ігромайстра
Метавалюту можуть отримувати й витрачати не лише гравці — іноді це може робити й Ігромайстер! Він може заробляти її після певних дій чи рішень гравців, а витрачати — щоб ускладнити світ або історію.

_У **Дикому Морі: Шторм і Коріння** дія під наглядом може позначити певний трек. Світлячок може очищати ці позначки, щоб додати до сцени небезпеку — наприклад, завдати ушкоджень або ввести нову загрозу. Гравці також можуть знімати ці позначки — через дії своїх персонажів. Це створює своєрідну гонку, унікальну для цієї частини ігрової механіки._

## Чи підходить метавалюта для твоєї гри?
Головне питання, яке слід поставити собі щодо метавалюти: «Чи потрібна вона моїм механікам?» І лише ти можеш дати на це відповідь.

_Базова версія **Дикого Моря** не використовує систему метавалюти ні для чого, окрім розвитку персонажів і покращення кораблів. І навіть метавалюта для покращення кораблів здебільшого здобувається через обмін внутрішньоігрового вантажу (особливого виду ресурсу) на послуги кораблебудівників у порту._

## Вирізай та Змінюй — Метавалюта
Додаючи систему метавалюти до своєї гри Диких Слів, ти можеш...
- Зробити так, щоб Ігромайстер міг вводити певні елементи у сцену лише витрачаючи метавалюту.
- Створити метавалюту, яку відстежує вся група гравців разом, а не кожен гравець окремо.
- Дозволити отримувати метавалюту через дії гравця, а не персонажа — якщо хочеш викликати атмосферу 80-х у стилі «але ж я приніс піцу».
