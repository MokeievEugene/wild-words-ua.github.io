---
title: Методи створення
parent: Елементи Персонажа
nav_order: 9
---

# Методи створення | Елемент Персонажа

## Основи
- Коли ти вирішив, з яких елементів має складатися персонаж, потрібно визначити, як їх поєднати.
- Існує два основних методи створення — розподіл балів і вибір із варіантів. Ти можеш скористатися одним із них, поєднати обидва або вигадати щось зовсім інше!
- Метод створення, який ти обереш, вплине на те, як буде організована й подана інформація для гравця — враховуй послідовність створення персонажа, коли приймаєш це рішення.

## Розподіл балів проти вибору з варіантів
Системи **розподілу балів** дають гравцям певну кількість балів (або іншої метавалюти), які вони витрачають під час створення персонажа. Кожна опція коштує певну кількість балів, і коли всі бали у гравця витрачені створення персонажа завершене.
- **Переваги**: Дозволяє створювати дуже модульних персонажів; підтримує різний баланс елементів персонажа; легко вписується в систему розвитку.
- **Недоліки**: Гравцям потрібно прочитати й осмислити багато варіантів; потрібно відстежувати витрачені бали; може призвести до дисбалансу між персонажами; економіка елементів персонажа має бути дуже ретельно налаштована.

Системи **на основі вибору** ґрунтуються на правилах, які вимагають обрати певну кількість опцій із чітко визначених категорій (наприклад: «дві речі звідси, шість звідси» тощо). Кількість виборів для персонажів може змінюватися залежно від рівня гри, але всі гравці проходять через один і той самий процес.
- **Переваги**: Легко організувати покрокову структуру створення; мінімум чисел для відстеження; має призводити до збалансованих персонажів; зменшує кількість інформації для читання та вибору; немає ризику «витратити всі бали» надто рано.
- **Недоліки**: Обмежує кількість однорідних елементів, які може мати персонаж; гірше підтримує варіації рівнів сили на гранулярному рівні; важко інтегрується в систему розвитку.

## Сила вибору
Створення персонажа це важливий етап. Гравці можуть провести з цим персонажем не лише кілька годин, а й тижні, місяці або навіть роки. Тому, незалежно від того, яку систему ти обереш — розподілу балів, на основі вибору чи гібридну — найважливіше, щоб гравець міг створити саме такого персонажа, якого хоче.

І гібридні системи цілком можливі: скажімо, гравець обирає дві речі з одного розділу, а потім має 6 балів для витрат в іншому. Або, можливо, гравці створюють не лише персонажів, а ще й щось інше — і ти використовуєш одну систему для персонажів, а іншу для решти того, що вони створюють.

_У **Дикому Морі** система створення персонажів базується на виборі, а створення корабля — на розподілі балів. Під час створення персонажа гравець робить певну кількість виборів, залежно від елементів походження, які він обрав. А під час створення корабля — групової активності — кожен гравець отримує особисту метавалюту (частки), яку можна витрачати, а також є спільні частки для всієї групи. Їх витрачають на загальні елементи корабля, а також на ті, що покращують корабель з урахуванням конкретних персонажів._

## Використання метавалют
Система створення персонажа на розподілі балів — один із найпоширеніших способів впровадження метавалюти. Можливо, невикористані бали перетворюються на внутрішньоігровий тип багатства чи ресурс, або ж зберігаються для подальшого розвитку персонажа.

> ## Розвиток
> Також відомий як прогрес персонажа, розвиток дозволяє персонажам «переходити на новий рівень» — вони здобувають нові вміння, розвивають аспекти, а іноді навіть змінюють свої імпульси.
>
> Розвиток може бути…
> - Пов'язаним із завершенням певної кількості сесій, після чого всі гравці можуть одночасно розвинути своїх персонажів.
> - Заснованим на здобутті та витратах метавалюти або навіть внутрішньоігрового багатства.
> - Представленим у грі безпосередньо — персонажі проходять навчання, щоб опанувати нові навички й аспекти.
> 
> Золоте правило розвитку у Диких Словах полягає в тому, що він має розвивати вже наявні елементи. Розглянь поєднання аспектів, розширення сфер застосування певних умінь або перетворення деяких ресурсів на постійні складники спорядження персонажа — усе це способи, якими може розвинутися персонаж.
>
> …І, звісно, не забудь дозволити їм здобувати й нові речі.

## Вирізай та Змінюй — Методи Створення
Коли додаєш метод створення персонажів до своєї гри Диких Слів, ти можеш…
- Дозволити різним персонажам починати з різним рівнем сили й досвіду.
- Впровадити «невизначені» вибори — коли частину створення персонажа можна залишити на гру, використати як несподіване розкриття або відповідь на проблему.
- Додати елемент випадковості — наприклад, кидки для визначення, скільки балів можна витратити (в системі розподілу балів), або скільки виборів зробити (в системі на основі вибору).
- Забезпечити унікальність — малий розвиток в кінці створення персонажа, щоб кожен персонаж мав щось, що виходить за межі доступних у книжці опцій.
