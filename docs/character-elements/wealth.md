---
title: Багатство
parent: Елементи Персонажа
nav_order: 8
---

# Багатство | Елемент Персонажа

## Основи
- Багатство — це міра того, наскільки багатий персонаж (або ціла група), зазвичай позначена числом, що змінюється в міру придбання або продажу речей.
- Основний спосіб вираження багатства у Диких Словах — кількісний: його представлено простим числовим значенням.
- Багатство можна розглядати як протилежність ресурсам, які мають якісну природу. Цінність багатства полягає в його кількості, а цінність ресурсів — у їхніх якостях.
- Багатство варто називати відповідно до сетингу. Феодальне суспільство може користуватися срібними монетами, тоді як цивілізація космічних мандрівників — універсальними кредитами.

## Гроші чи Таємниця?
Найочевидніша форма багатства — це гроші, тож із неї ми й почнемо. Монети, золото, кредити чи дивні камені — якщо у світі гри існує багатство, гравці, найімовірніше, захочуть його накопичити. Можливо, це відлуння грабіжницького імпульсу, що дрімає в кожному з нас.

_У **Дрейфі** є внутрішньосвітова валюта — Зен (трикутні монети, що виготовляються та поширюються паразитичним містом), яка виступає мірою Багатства для кожного персонажа. Її можна знайти в калюжах, отворах торгових автоматів і проміжках між диванними подушками, а обмінюють її на товари та послуги на станціях. Це дуже гранульована валюта, і персонаж може зібрати сотні «зенів» за раз._

Такий відчутний тип багатства, заснований на чомусь, що персонаж може підняти й тримати в руках, є простим і зрозумілим. На щастя чи на жаль, всі ми розуміємо, як працюють гроші. Проте не обов’язково представляти багатство як щось виключно фізичне, якщо це не підходить для твоєї гри.

_У **Злеті** багатство нації вимірюється за допомогою спеціальної валюти — Доходу, яку можна витрачати на розширення імперій чи будівництво споруд. Доход представляє багато речей — від витраченого часу до куп монет із золотом — але це все одно внутрішньосвітова валюта, що виражається одним числом. Справжня природа Доходу, або джерело його походження, не має значення. Також це валюта з низьким рівнем гранулярності — нація може мати лише 4–5 Доходу одночасно._

## Витрати, заощадження та взаємодія
Незалежно від того, що саме у твоїй грі символізує багатство, гравці рано чи пізно захочуть його на щось витратити. Але на що саме?

Подумай, з якими іншими частинами гри може бути пов’язане багатство. Чи бере воно участь у кожній угоді? Чи замінює собою бартер? Як воно здобувається і як його носять із собою? На що витрачається — і чи є в цьому щось неочікуване для гравців? Чи дає певна кількість багатства якісь бонуси, або ж навпаки — чи брак багатства має наслідки, окрім банальної неможливості щось купити?

_У **Дрейфі** Зени витрачають на їжу з автоматів, ремонт потягів, медичні послуги — усе те, чого можна очікувати. Але також Зени впливають на везіння персонажа: чим більше Зенів у нього є, тим імовірніше, що кидки Удачі складуться на його користь (паразитичне місто не зовсім розуміє зв’язок між грошима та можливостями, але намагається його наслідувати)._

## Злидні за вибором
Багатство не є обов’язковим елементом гри Диких Слів. Якщо твій сетинг зосереджений на мандрівниках у глушині, які ніколи не навідуються до міст, то яка різниця, скільки покинутих монет вони знайдуть у своїх мандрах?

Викинути багатство з гри означає дати гравцям менше чисел для обліку, і менше економіки для балансування дизайнеру. А якщо тобі не зовсім комфортно повністю прибирати гроші без жодної заміни, у зносці справа наведено кілька зручних альтернатив.

> ## У цій економіці?
> Якщо ти не хочеш використовувати єдину загальну валюту, але все одно хочеш залишити торгівлю чи комерцію, є кілька шляхів...
>
> ### Бартерна система
>
> Це повністю прибирає числове багатство з гри, натомість використовує Ресурси як основу системи якостей. Скільки вартує куряче яйце? Хтозна, але я дам тобі одне в обмін на жменю трав.
>
> _У **Дикому Морі** немає системи багатства. Ресурси обмінюють на інші ресурси або використовують для виконання задач. «Вартість» конкретного ресурсу визначається наративно, а не чисельно — з огляду на його сутність і спеціальні теги, якщо вони є._
>
> ### Рейтинги Багатства
> Цей підхід теж уникає числової валюти, замінюючи її треком рейтингу. Коли персонажі знаходять щось цінне, що може зробити їх «багатшими», на треку позначається одна клітинка. Коли потрібно дізнатися, чи можуть вони собі щось дозволити, вони кидають кількість кісток, що дорівнює кількості позначених клітинок. Тріумф означає, що вони легко можуть це купити, Конфлікт — що можуть, але доведеться стерти одну позначку й тим самим зменшити загальне багатство, Катастрофа — не можуть дозволити зовсім.
>
> _У **Спіралі Меча** багатство відстежується саме таким чином, за допомогою єдиного рейтингу. Монети поодинці ніхто не рахує, а все цінне просто кидають у скриню зі скарбами без запису назв._

## Вирізай та Змінюй — Багатство
Коли додаєш до своєї гри Диких Слів систему багатства, ти можеш...
- Створити кілька валют, які витрачаються на різні речі
- Запровадити кілька номіналів однієї валюти, які відстежуються окремо
- Вказати, що персонажі завжди мають достатньо для базових витрат (у Дикому Морі це реалізовано через правила Дрібʼязку)
- Зробити так, щоб багатство зростало або зникало з часом природним чином
