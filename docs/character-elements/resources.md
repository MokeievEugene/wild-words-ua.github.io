---
title: Ресурси
parent: Елементи Персонажа
nav_order: 7
---

# Ресурси | Елемент Персонажа

## Основи
- Ресурси — це прості та тимчасові елементи світу, які персонаж може взяти і зберегти для подальшого використання.
- Ресурси зазвичай поділяються на кілька категорій залежно від того, що вони собою являють, або як вони використовуються за правилами. Не всі категорії повинні працювати однаково, але їх схожість допомагає зменшити навантаження від правил.
- Ресурс може мати один або кілька тегів — слів, що описують якість, яку він має.
- Ресурси можуть бути розташовані у вигляді списків або таблиць у книзі, але вони завжди повинні бути досить простими, щоб Ігромайстер міг їх створити в моменті. Ресурси є чудовою винагородою за невеликі успіхи під час гри, тому не повинні вимагати багаторазового звіряння з книгою.
- Ресурси, ймовірно, дають перевагу 1к6 коли використовуються для кидка дії, але можуть бути витрачені в процесі гри.

## Що таке ресурс?
У більшості ігор на рушії Диких Слів ресурс — це все, що персонаж підбирає під час гри, щоб зберегти, але не є чимось життєво важливим. Вони призначені для того, щоб бути знайденими, втраченими, купленими, проданими — ресурси мінливі за своєю природою.

## Міні-аспекти
Фактично, ресурси — це крихітні, тимчасові, нескладні аспекти. Їхні назви важливі для того, щоб зрозуміти, що ви можете з ними зробити, вони дають перевагу 1к6 для кидка дії, і вони можуть дозволити персонажу зробити те, що він не може зробити просто так.

_Кліка підбирає зазубрену пилу як ресурс. Він не зміг би з легкістю розірвати мотузку голими руками, але використання пили як частини дії робить це набагато більш можливим._

Але, на відміну від деяких аспектів…

## Ресурси швидкоплинні
Жоден персонаж або правило ніколи не повинні покладатися в роботі на один конкретний ресурс без дійсно вагомої причини, тому що ресурси є цілком тимчасовими за своєю природою. Для чогось може знадобитися певна категорія ресурсів, або ресурс з потрібним типом чи тегом, але уникайте гіперспецифічності при написанні правил, пов'язаних з ресурсами.

_У **Дикому Морі** зцілення зазвичай споживає ресурс — зразок , якщо бути точним. Який тип зразка? Той, який корисний для кидка — це все, що дається в правилах, решта залишається на наратив та інтерпретацію гравців._

## Приклади Ресурсів, Тегів і Категорій
Це купа термінів, але система ресурсів у Диких Словах насправді досить проста (чесно!). Спершу ти обираєш декілька категорій ресурсів, що відповідають сетингу, потім вигадуєш приклади ресурсів для кожної з них, а далі теги, які можуть змінювати ресурс залежно від його стану.

Ось кілька прикладів на різні теми...

**Світ розслідувань і детективних витівок**
- Можливі категорії: Зачіпки, Зв'язки
- Приклади ресурсів: Слід на сходах, Недопалок, Марлі з клубу Бродмікс
- Приклади тегів: Зіпсований, Брудний, Роздратований

**Світ мечів і чаклунства**
- Можливі категорії: Здобич, Закляття
- Приклади ресурсів: Скриня зі скарбами, Срібний келих, Зуб орка, Контракт на винагороду, Велика Левітація, Штукарство, Палюче Колесо
- Приклади тегів: Потьмянілий, Сяючий, Наповнений силою, Нестабільний, Народжений розумом

**Світ морів на верхівках дерев**
- Можливі категорії: Знахідки, Мапи
- Приклади ресурсів: Криптолітовий бурштин, Поламаний пістоль, Уламки каменю Давнього Світу, Мапа верхівок хвиль, Багатошарова мапа
- Приклади тегів: Іржавіючий, Дозеленний, Вицвілий

## Але що РОБЛЯТЬ ресурси?
Оце вже складне питання, бо відповідь — «що завгодно, що тобі потрібно». Але все трохи глибше.

Усі ресурси повинні надавати бонус +1к6, якщо їх використовують під час дії. Вони також можуть дозволяти виконання дій, які зазвичай були б неможливі (наприклад, ти можеш зачаїтись просто неба, якщо маєш ресурс Невидима Мантія).

Кожна створена тобою категорія ресурсів також може мати свої особливі правила. Можливо, містичні Контракти на винагороду перетворюються безпосередньо на валюту, щойно ціль знищено. Яйця можуть вилуплюватись, якщо їх достатньо довго носити з собою. Шепоти трохи змінюють світ, і надають гравцеві наративну владу, яка зазвичай належить Ігромайстрові. Ресурси можуть... майже все.

Але мають бути певні межі.

## Використання Ресурсів
Ресурси приходять і йдуть, і одна з механік, через яку Дикі Слова це підкреслюють — їхня обмежена кількість використань. Іноді це одноразовий ресурс, іноді — кількаразовий. Залежить від самого ресурсу. Гарне загальне правило таке: ресурс можна...
- **Використати** — ресурс залишається після використання.
- **Ризикнути** — ресурс залишається після використання, але тільки якщо все пройшло добре.
- **Зіпсувати** — ресурс отримує негативний тег після використання. Якщо тег уже був — ресурс витрачається.
- **Витратити** — ресурс знищується або зникає після використання.

А які правила у категорій ресурсів, і які дії спричиняють наведені вище наслідки... Це вже повністю на твій розсуд!

## Вирізай та Змінюй — Ресурси
Цей розділ не має великого сенсу сам по собі, адже ресурси й так надзвичайно гнучкі з точки зору правил. Просто пам’ятай, що ресурси — це щось, що гравці повинні відстежувати, але водночас можуть стати справжнім вікном у твій сетинг. Баланс при їхньому використанні є ключовим.
