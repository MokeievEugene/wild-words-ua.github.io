---
title: Навички
parent: Елементи Персонажа
nav_order: 3
---

# Навички | Елемент Персонажа

## Основи
- Навички додають до кидка стільки кісток, скільки становить їх рівень (навичка першого рівня додає 1к6, другого — 2к6 і т. д.).
- Для одного кидка можна використати лише одну навичку, і максимум, який вона може дати — 3к6 (при третьому рівні).
- Навички конкретніші, ніж грані, але все ще досить широкі. Наприклад, навичка Мистецтво Меча може додавати кістки, коли персонаж б’ється клинком, доглядає за зброєю або навіть розповідає про історію класичних знарядь війни.
- Навички гнучкі: вони безумовно дозволяють робити Х, але також можуть дозволити робити Y або Z.
- Гравці мають з часом зрозуміти, що конкретно означає ця навичка для їхнього персонажа. Різні персонажі можуть застосовувати одну й ту саму навичку по-різному.

## Навички визначають Дії
Грані залишаються широкими, щоб навички могли бути вужчими. Навички мають як механічну, так і наративну функцію: вони додають кістки до дій і підказують гравцям, які саме дії варто робити. Якщо персонаж має навичку, пов’язану з непомітністю, гравець частіше обиратиме саме приховані підходи — щоб кидати більше кісток і мати вищий шанс на успіх.

## Навички визначають Світи
Гарний перелік навичок — це своєрідне вступне слово до світу гри. Чи є навичка _Стріляння_? Отже, у сетингу присутня і відіграє важливу роль вогнепальна зброя. Є навичка _Аркана_? Отже, у світі є магія.

## Перетин — це добре
Креативний підхід це суть гри, тож перетини між навичками, розмитість меж — це плюс. Особливо це допомагає новим гравцям — вони можуть досліджувати, на що здатен їх персонаж, не заганяючи себе в жорсткі рамки.

_У **Дикому Морі** навичка Переконання — це вміння схилити інших до дії, зазвичай через дружбу та довіру. Але схожого ефекту можна досягти й через навичку Хитрості, або використовуючи мову для демонстрації культурної близькості. Якщо персонаж не має Переконання, це не означає, що він не здатен спілкуватися чи впливати на інших — це просто означає, що він має бути креативним у цьому, або потребуватиме певної підготовки чи правильної ситуації._

## Скільки має бути навичок?
Точної кількості не існує, але вдвічі більше, ніж граней — це хороший орієнтир. Зверни увагу, що чим більше навичок ти додаєш, тим більш спеціалізованими вони стають. І завжди думай про сетинг гри: якщо це світ цинічних детективів, обов’язково має бути принаймні одна навичка (якщо не більше) для збору доказів чи аналізу інформації. Якщо ж ти робиш гру про черв’яків на чаюванні, навичка володіння катаною, ймовірно, буде зайвою.

## Навички, Мови, Знання…
Навички зазвичай мають дієслівні назви (на кшталт Догляду, Бійки чи Лазіння). Якщо хочеш зробити їх більш спеціалізованими, можеш назвати їх двома словами — Арканне Знання, Користування Комп’ютером. Але навички не обов’язково мають бути… навичками. Система рангів, що дає кістки, може працювати і для використання певного обладнання, знання мови чи обізнаності в певному питанні. Ніхто не забороняє тобі мати навички й «дещо інше, що працює так само, але технічно інакше».

_У **Дикому Морі** є Навички і Мови. Навички зазвичай дієслівні, а мови мають підходящі для сетингу назви. Навички Дикого Моря більше про дії, тоді як мови відкривають розуміння, спілкування і культурну обізнаність про певні спільноти. Механічно обидві групи працюють однаково: до кожного кидка можна додати тільки одну навичку АБО одну мову._

> ## Інвертована Піраміда
> _Грані, Навички та Аспекти в Диких Словах утворюють інвертовану піраміду специфічності. Грані дуже широкі, їх можна застосовувати в багатьох ситуаціях. Навички вужчі й допомагають гравцям зрозуміти, у яких діях їхній персонаж вправний. Аспекти ще вужчі: це конкретні здібності, які зазвичай корисні лише в певних обставинах або для певного типу дій. Перекроїти цю піраміду цілком можливо, але це може позначитися на зручності гри. Наприклад, якщо граней буде менше або навички стануть менш гнучкими, гравці можуть відчути, що багато втрачають, якщо не обирають конкретний підхід. А надто широкі категорії можуть викликати параліч вибору щодо можливих дій, що сповільнить гру._
> 
> _Як дизайнер, ти найкраще знаєш свою гру та світ, тож не бійся підлаштовувати ці елементи рушія (як і будь-які інші) під власне бачення. Та пам’ятай: усе це було задумано й впорядковано саме так, щоб процес збору кісток відбувався якомога простіше._

## Вирізай та Змінюй — Навички
Коли ти додаєш систему навичок до своєї гри на Диких Слів, можеш…
- Зробити деякі навички доступними лише для певних передісторій або типів персонажів.
- Додати до кожного рівня навички певний бонус, що виходить за межі простого додавання кісток до кидка.
- Дозволити гравцям створювати власні навички з кількох слів або короткого опису.
- Обмежити кількість рангів, які початковий персонаж може взяти чи купити в окремій навичці.
- Якщо використовуєш систему купівлі елементів персонажа за умовну валюту, зробити ранг два або три дорожчими.
- Назвати певні рівні навичок (наприклад: «Учень», «Майстер», «Віртуоз»).
- Поділити навички на менші категорії, що прямо пов’язані з певною Гранню.
- Взагалі прибрати навички, замінивши їх іншою системою отримання додаткових кісток.
