---
title: Загрози
parent: Підсистеми
nav_order: 5
---

# Загрози | Підсистема

## Основи
- Загрози — це небезпечні елементи світу, які Ігромайстер може вводити для випробування гравців.
- Загрози можуть проявлятися як монстри, хвороби, природні умови чи небезпечні НІПи.
- Гравці можуть справлятися із загрозами різними способами, але зазвичай це включає заповнення треків аспектів або треків стратегії, що представляє обхід або подолання загрози.
- Природа та подача загроз сильно залежать від типу сетингу чи світу, який ви використовуєте, так само як і їхня потенційна летальність.
- Загрози можуть бути заздалегідь підготовленими для Ігромайстрів або швидко створюватися прямо за ігровим столом.

## Створення Загроз
Навіть якщо ви плануєте, що Ігромайстер створюватиме загрози самостійно, кілька прикладів (разом із покроковою інструкцією, як це робити) будуть надзвичайно корисними.

Але це передбачає, що ви самі знаєте, як створювати загрози — а це складно зробити без розуміння їхніх складників.

У своїй основі загрози мають дві ключові компоненти:
- **Зовнішній вигляд**: Як виглядає ця загроза і чим вона є?
- **Ефект**: Що робить цю загрозу загрозливою? Яку небезпеку вона представляє?

Усі загрози мають починатися з цих двох запитань, і вони тісно пов’язані з типом світу та гри, яку ви створюєте. Для традиційного фентезійного пригодницького сетингу загрози можуть бути лютововками чи мітичними чудовиськами, що становлять пряму загрозу життю. А у розміреній детективній історії загрозами можуть бути кримінальні авторитети, вуличні головорізи чи навіть саме розслідування, і наслідки будуть у вигляді тюремного ув’язнення, зіпсованих доказів, бійок у темних провулках або викрадених ресурсів.

_У **Вулицях під місячним сяйвом** кожна арка присвячена розслідуванню однієї загрози — зазвичай це жахлива сила або створіння, що залишається на задньому плані впродовж усієї арки й має численні впливи на наратив і персонажів. Також можуть з’являтися дрібніші загрози, що становлять більш безпосередню фізичну чи ментальну небезпеку._

## Складники Загрози
Коли ви вже знаєте загальну форму загрози та ефект, який вона повинна справляти, настав час наповнити її наративними та механічними складниками, щоб вона дійсно могла бути використана у грі. Загрозам не обов’язково мати всі перелічені нижче елементи, тож обирайте ті, що пасують до вашого сетингу і відповідають решті правил і порад для Ігромайстра.
- **Назва**: Було б грубо вбивати персонажів, не представившись.
- **Тип**: До якого класу чи категорії належить загроза? Це може охоплювати розмір, рід, особливості тощо.
- **Опис**: Допомагає Ігромайстрам представляти та управляти загрозою, і додає деталей для гравців, які люблять читати кожен рядок.
- **Прагнення**: Чого хоче ця загроза? Чому вона може опинитися на шляху персонажів?
- **Присутність**: Акцент на зору, запаху, смаку, звуках… Усе, що може допомогти Ігромайстру зробити сцену яскравішою.
- **Нагороди**: Що отримують персонажі за те, що здолають загрозу — якщо взагалі щось отримують?
- **Аспекти**: Як і аспекти персонажа, ці елементи описують особливі речі, які загроза може робити. Вони можуть мати власні треки або використовувати трек стратегії (див. зноску справа).
- **Дивацтва**: Необов’язкові аспекти, які Ігромайстер може використати, щоби урізноманітнити зустріч із загрозою для досвідчених гравців.
- **Приклади Зіткнень**: Короткі описи того, як може початися або розвиватися зіткнення з цією загрозою.

> ## Треки аспектів vs Треки стратегії
> Якщо ви використовуєте треки для вимірювання здоров’я чи стійкості загрози, є два основних способи це робити: за допомогою **треків аспектів** або **треків стратегії**. Обидва мають свої переваги та недоліки.
> 
> ### Треки аспектів
> В треках аспектів кожна унікальна річ, яку може робити загроза (особливі здібності, описані через її аспекти), має власний трек — так само як аспекти персонажа. Коли трек аспекту повністю заповнено, загроза втрачає доступ до цього особливого правила. Коли всі **треки аспектів** заповнені — загроза мертва, відкинута або більше не становить загрози.
> 
> **Переваги**:
> - Гранулярна та легка для розуміння система.
> - Дозволяють додати підсистему, в якій персонажі можуть цілитися в конкретні аспекти загрози під час атак чи інших дій.
> - Легко візуально відобразити.
> - Треки можуть бути створені наперед, що знижує навантаження на Ігромайстра під час гри і необхідність створювати щось в моменті.
>
> **Недоліки:**
> - Загроза має фіксовану складність, засновану на встановлених треках.
> - Цілитися в певні треки може бути складно, особливо персонажам, що не пристосовані до цього типу загрози (наприклад, небойовим персонажам у фізичному конфлікті може бути важко або нудно).
>
> ### Треки стратегії
> У треку стратегії Ігромайстер встановлює трек із певною кількістю клітинок і переломних моментів, які відповідають ситуації та рівню сили персонажів. Клітинки можна заповнювати різними діями — будь-чим, що впливає на загрозу. Досягнення **переломного моменту** може означати, що загроза використовує особливий хід або змінює свою поведінку. Коли трек повністю заповнений — загрозу подолано.
>
> **Переваги:**
> - Надзвичайно гнучкі, налаштовуються Ігромайстром під конкретну ситуацію та склад гравців.
> - Дозволяють залучати всіх персонажів до конфлікту з загрозою (наприклад, дії допомоги від небойових персонажів усе одно заповнюють трек стратегії).
> - Вимірюють загальний стан загрози, а не лише щось конкретне, як ушкодження чи стрес.
>
> **Недоліки:**
> - Ігромайстер має встановлювати трек самостійно.
> - Призводять до складніших зустрічей і потребує більше імпровізації.
> - Складніше спрямувати дії гравців на конкретні аспекти загрози.
