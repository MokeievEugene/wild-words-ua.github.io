---
title: Загальний Огляд
nav_order: 3
---

# Загальний Огляд
На наступних сторінках детально описано, що вам потрібно зробити перед тим, як почати розробляти гру на рушії Дикі Слова. Ці основні системи важливо розуміти — навіть якщо ви не будете їх використовувати, численні менші елементи гри посилатимуться або покладатимуться на них для функціонування. Також, майте на увазі що це приблизний посібник, а не повна інструкція з експлуатації (ви також знайдете нагадування в наступних розділах). Що б ви не обрали, навіть якщо ви будете максимально наближені до існуючої гри (наприклад, Дике Море), вам доведеться зробити певні вибори, і змінити деякі речі.

Цей розділ охоплює...
- Сетинг, жанр і тон
- Основні концепції
- Розмова
- Сцени
- Треки
- Кістки, збори та кидки
- Дії
- Передісторії
- Грані
- Навички
- Аспекти
- Лічильники
- Імпульси
- Ресурси
- Багатство
- Метавалюта
- Методи створення
- Твісти
- Ушкодження (і Опір)
- Вплив
- Спільні Активи
- Небезпеки

## Кілька Слів Про Створення Сетингу
Ви можете використовувати будь-який сетинг, стиль або жанр, що вам до вподоби, для рушія Дикі Слова, але я виявив, що створення сетингу найкраще працює, коли у вас є **Стовпи**, **Деталі** та **Небагато Посередині** (між Стовпами і Деталями).

### Стовпи
Це великі ідеї, які легко зрозуміти, і які тримають решту сетингу та основи наративу. Гравці повинні мати можливість вхопитися за них і зрозуміти завдяки їм основи химерного або незвичайного світу. Хороший мінімум — три, хороший максимум — близько семи (особливо, якщо деякі зі стовпів тематично близькі один до одного), і в ідеалі вони повинні бути викладені на початку книги, щоб слугувати гарною основою для подальших деталей (див. «Основні Концепції»).

Пам'ятайте, що стовпам не притаманна глибина. Вони можуть натякати на глибину, але вона з'являється пізніше. Вони великі, сміливі, і мають бути достатньо зрозумілими попри свою химерність.

**Приклад:** У «Дикому Морі» є сім стовпів, починаючи від «море складається з дерев» і «рослини ростуть швидко і буйно» і закінчуючи «відкритий вогонь заборонений» і «світ надзвичайно химерний, але не традиційно магічний»

### Деталі
Це крихітні, але інтригуючі шматочки, з яких складається решта сетингу, і які в ідеалі мають бути розкидані по всій книзі. Вони мають сотню форм (ну, не зовсім сотню) — художні вставки, сетингові тексти, варіанти створення персонажів, істоти, назви ресурсів... список можна продовжувати. Деталь — це щось конкретне, але необов’язкове.

Чому? Тому що жодному гравцеві ніколи не потрібно знати більше, ніж ті деталі, які стосуються його власного персонажа. Якщо кожен гравець знає свої деталі завдяки створенню персонажа і має перед собою аркуш персонажа, то дія і історія природним чином виникають з комбінації цих самих деталей (а також деталей персонажів інших гравців і специфічних деталей, які Ігромайстер дає, коли створює або спрямовує елементи історії).

### Небагато Посередині

Сетинги Диких Слів в ідеалі мають дуже мало ідей «середнього» діапазону, необхідних для гри. У випадку з «Диким Морем«, гра може відбуватися в Просторі — більш деталізованій і пропрацьованій області моря з НІПами, локаціями, та специфічними фракціями. Але кожен Простір не є обов'язковим — якщо гравці або Ігромайстер не хочуть, щоб у їхньому світі були Фокслофт або Креміхський Сплеск, то цих місць просто не існує.

Чому? Тому, що ці частини важко запам'ятати, а новим гравцям та Ігромайстрам треба ще й ритися в книзі, щоб дізнатися про них. Для деяких стилів гри вони можуть бути дійсно корисними, але (загалом, для орієнтованого на наратив досвіду) середнього розміру речі, що знаходяться між деталями та стовпами, створюються завдяки спільній праці гравців та Ігромайстра, крізь розмову та наратив.
