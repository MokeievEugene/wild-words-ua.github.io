---
title: Елементи Персонажа
nav_order: 7
---

# Елементи Персонажа
Типовий персонаж у Диких Словах складається з кількох елементів, більшість із яких утворені через поєднання та взаємодію основних систем, описаних раніше у цьому документі. Використовувати всі ці елементи у власній грі чи ні — повністю твій вибір. Наведені нижче категорії можна змінювати, скорочувати або навіть повністю прибирати, якщо вони не відповідають типу гри, яку ти створюєш. Але використання чогось подібного до цієї структури дає надійну основу.

## Що таке елементи персонажа?
**Це наративні й механічні складники, що об’єднуються у повноцінного ігрового персонажа в Диких Словах, зазвичай представлені для гравців у вигляді аркуша персонажа — для зручності під час гри.**

Типовий персонаж у Диких Словах складається з таких компонентів:
- **Передісторії** — описують, ким і чим є персонаж у межах світу чи сетинґу.
- **Грані** — описують широкі сфери компетентності, що допомагають розпочати кидки дій.
- **Навички** — надають більш сфокусовані компетенції та виступають другим рівнем внеску в кидки дій.
- **Аспекти** — містять спеціальні правила, працюють як здоров’я і діють як постійні ресурси в плані додавання кістки до кидків дій.
- **Лічильники** — відстежують накопичення чогось, пов’язаного із сетингом, що може мати наслідки.
- **Імпульси** — задають наративні цілі й слабкості персонажа, що точно впливають на відіграш і можуть взаємодіяти з механіками.
- **Ресурси** — гнучка система іменованого, тимчасового спорядження, корисного для бартеру, створення і виконання певних дій.
- **Багатство** — відстежує, як персонаж отримує або витрачає певний дохід.
- **Метавалюта** — ресурс, що перебуває під контролем гравця і має механічний вплив на сетинґ.
- **Метод створення** — додаткова сторінка, яка допомагає вирішити, як саме гравці створюватимуть персонажів із використанням усіх перелічених елементів.

Ми розглянемо ці елементи по черзі та надамо приклади того, як вони можуть виглядати в різних іграх або жанрах. Більшість із цих розділів пов’язані з певними базовими правилами, тому обов’язково ознайомся з ними спочатку.

## Інші особливості
Усе перелічене — це основні складники персонажа, але є ще кілька речей, які також варто врахувати. Ми зібрали їх на цій сторінці разом із короткими порадами щодо того, як із ними можна працювати.

## Імена
Ім’я персонажа відрізняє його від гравця, який ним керує. Ім’я зазвичай може бути будь-яким, якщо тільки гра не передбачає певного відчуття або стилю світу — в такому разі поради щодо імен (разом із прикладами) можуть допомогти гравцям у виборі.

_У **Дикому Морі** персонажа можна назвати практично як завгодно. Однак у додатку до книги подано зразки імен для різних мов, якими може розмовляти персонаж — це допомагає тим гравцям, які хочуть підібрати вдале й доречне ім’я, що вписується у світ гри._

_**Вулиці під місячним сяйвом** відбувається у версії реального світу і очікує, що персонажі матимуть «реалістичні» імена. Проте в грі також чітко зазначено, що прізвиська цілком прийнятні — особливо для персонажів з кримінального середовища._

## Стартові ​​Питання
Швидкий спосіб змусити гравця задуматися про минуле свого персонажа — додати кілька запитань до варіантів, які йому пропонуються. Ці запитання гравець може обдумати самостійно або поділитися відповідями з групою, щоб створити спільну історію.

_**Дике Море** використовує це двома способами: по-перше, в кожній передісторії містяться запитання про минуле персонажа, а по-друге — на початку сесії проводиться раунд «Позасетингових запитань», які допомагають гравцям налаштуватися на одну творчу хвилю, обговорюючи чутки й можливості, пов’язані з елементами світу._

## Зв’язки 
Персонажі можуть мати зв’язки між собою або з важливими НІПами чи фракціями у світі. Персонаж може бути навіть пов’язаний з конкретним елементом світу, таким як релігія чи місце.

Якщо ти хочеш включити зв’язки в гру Диких Слів, ми рекомендуємо, щоб вони були в першу чергу наративними, а вже потім механічними. Вони можуть посилювати інші характеристики персонажа в певних ситуаціях або дозволяти виконувати певні дії, які були б недоступні без зв’язку, але основна користь для гри повинна бути в наративному аспекті.

_У **Спіралі Меча** персонажі пов’язані між собою різними способами — як позитивними, так і негативними: вони можуть бути родичами, суперниками або навіть коханцями. Розігрування цих зв’язків дає механічний бонус до зцілення й відновлення під час відпочинку._

_У **Дрейфі** система імпульсів обертається навколо зв’язків, які персонажі мають з іншими НІПами та елементами сетинґу. Персонажі можуть скористатися цими зв’язками, щоб встановити нові контакти в незнайомих місцях._

_У **Вулицях під місячним сяйвом** смерть одного персонажа безпосередньо веде до створення наступного — новий дослідник заступає на місце свого загиблого друга чи колеги. Ця механіка, Поклик, створює низку Зв’язків від персонажа до персонажа, яких створює один і той самий гравець, посилюючи кожного наступного в цьому родоводі._
